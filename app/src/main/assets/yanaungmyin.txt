•••ရန်အောင်မြင်ဘုရားသမိုင်း•••
သက္ကရာဇ် ၉၀၄-ခုနှစ်တွင် တိုင်းပြည်မြို့ရွာ သာသနာကို ဖျက်ဆီးနေသော သိုဟန်ဘွားကို အင်းဝအမတ် မင်းကြီးရန်နောင် ဦးဆောင်၍ လုပ်ကြံခဲ့ရာ အောင်မြင်သဖြင့် အုန်းဘောင်ခုန်မှိုင်းကို နန်းတင်ပြီး မင်းကြီးရန်နောင်ကို ပြည်ထဲရေး အပ်နှင်းသောအခါ သိုဟန်ဘွားရန်ကို အောင်မြင်သော အထိမ်းအမှတ်ဖြင့် မြို့ရွာ အနှံ့အပြား ရန်အောင်မြင်ဘုရားများ တည်ထားကိုးကွယ်တော်မူလေသည်။
ရမည်းသင်းမြို့၌လည်း ရမည်းသင်းမြို့စားမင်း ဥတည်နှင့် မြောက်သားတော် မင်းမြတ်စိုး (မင်းမိဖုရား) တို့သည် မြို့၏ အနောက်ဘက် ပေ(၂၀၀)ခန့် ဝေးကွာသော ကျုံးအနောက်စ ဌာနအရပ်တွင် ရန်အောင်မြင်ဘုရား တည်ထား ပူဇော်ကြလေသည်။
ယင်း ရန်အောင်မြင်စေတီတော် အောက်ခံအုဋ္ဌ်ခုံနှင့် ကပ်လျက် တောင်ဘက်နားမှာ ဂန္ဓကုဋီတိုက်ကြီးရှိသည်။ ထိုဂန္ဓကုဋီတိုက်ကြီး အတွင်း၌ ယခုဖူးတွေ့နေရသော ဉာဏ်တော် ကိုးတောင်တစ်မိုက် (ရံ=၂ိ) ရှိ ဗုဒ္ဓရုပ်ပွားတော် ကြေးသွန်းဘုရားကြီးသည် ၁၂၆၆-ခုနှစ်ကမှ မြို့ရွာကုသိုလ်ရှင်များ စုပေါင်းကောင်းမှု ရွှေ ငွေ ကြေး သတ္တုများဖြင့် သွန်းလုပ်ပူဇော်ထားသော မဟာမြတ်မုနိ ရုပ်ပွားတော်ကြီး ဖြစ်သည်။
၁၂၇၂-ခုနှစ်တွင် ယင်း မဟာမြတ်မုနိ ရုပ်ပွားတော်ကြီးနှင့် လိုက်ဖက်သော ဂန္ဓကုဋီအုဌ်ပြာသာဒ်ကြီးကို မန္တလေး မဟာမုနိရုပ်ရှင်တော်၏ ဂန္ဓကုဋီပုံစံအတိုင်း တည်ဆောက်လှူ ဒါန်းကြခြင်းဖြစ်၏။
စကား ဆက်စပ်နေသဖြင့် မန္တလေး မဟာမုနိရုပ်ရှင်တော်ဘုရာကြီး၏ သမိုင်းအကျဉ်းချုပ်ကို ပြဆိုဦးအံ့။ ၁၁၄၃- ခုနှစ်၌ နန်းတက်သော ပဒုံမင်း(ခ) ဘိုးတော်မင်းတရားသည် ၁၁၄၆-ခုနှစ်၌ သားတော် အိမ်ရှေ့မင်းကို ဗိုလ်ချုပ်ခန့်၍ ရခိုင်ပြည်ကို သိမ်းယူရန် စစ်ချီတိုက်ခိုက်စေရာ ရခိုင်တစ်ပြည်လုံးကို မင်းနှင့်တကွ ရရှိ၍ ရခိုင်တွင် မင်းကြီးမင်းခေါင်ကျော်ကို လူတစ်သောင်းနှင့် အအုပ်အချုပ် ခန့်ထားခဲ့ပြီးလျှင် ရခိုင်ဘုရင်နှင့်တကွ မင်းဆွေစိုးမျိုး မှူးမတ်ပညာရှင်များ၊ အလျား အတောင် ၂၀, လုံးပတ် ခြောက်တောင် ရှိသော အမြောက်ကြီးတစ်လက်နှင့်တကွ ယိုးဒယားလုပ် ကြေးရုပ်ကြီး (၃၀) ကျော်တို့ကို ယူဆောင်ခဲ့၍ ရခိုင်မင်းစဉ် မင်းဆက် ကိုးကွယ်သော မဟာမုနိရုပ်ရှင်တော် မြတ်စွာဘုရား (ကြေးဆင်းတုတော်)ကြီး ကိုလည်း ပင့်ဆောင်လာခဲ့ကာ အမရပူရမြို့ မြောက်ဘက်မြေပြန့်ကျယ် ညီမူရာတွင် ရွှေပြာသာဒ်နှင့် တည်ထား ကိုးကွယ် ပူဇော်ထားလေသည်။
(မှတ်ချက်။ ။ ထိုအချိန်က မန္တလေးမြို့ မတည်ရှိသေးချေ။)

••ထိုဘုရားကြီးဖြစ်တော်စဉ် အကျဉ်းချုပ်••
မြတ်စွာဘုရား သက်တော်ထင်ရှား ရှိတော်မူစဉ်က ရခိုင်ဘုရင် စန္ဒသူရိယ ပင့်လျှောက်သဖြင့် ဘုရားရှင်သည် ရခိုင်ပြည်သို့ ကြွလာ ချီးမြှင့်တော်မူပြီး ပြန်ကြွကာနီးတွင် ရခိုင်ဘုရင် လျှောက်ထားတောင်းပန်သည့် အတွက် ဗြာဟ္မာ, နတ်, သိကြား များကူညီရာ ဘုရားပုံတော်တူ သွန်းလုပ်ကြရာ ဦးခေါင်းတော် မစေ့ဘဲ ကွဲကွာနေသည်ကို မြတ်စွာဘုရား ကိုယ်တော်တိုင် လက်တော်ဖြင့် ခုနှစ်ခါ သပ်မှ ဆက်စပ်မိလာသည်။ ရုပ်ပွားတော်ကို ဘုရားရင်ငွေ့တော်ဖြင့် ခုနှစ်ကြိမ် သွင်းတော်မူပြီး မဟာမြတ်မုနိရုပ်ပွားတော် ဘုရားကြီးဟု ဘွဲ့အမည် သမုတ်တော်မူခဲ့ ပါသတည်း။
ယခု ရန်အောင်မြင် ကြေးသွန်း ဘုရားကြီး (မဟာမြတ်မုနိ ပုံတော်) မူလ ဂန္ဓကုဋီအုဌ်ပြာသာဒ် ဘုရားကျောင်းဆောင်ကြီးနှင့် ဆက်ကာ အာရုံခံ တန်ဆောင်းတော်ကြီးကို တိုးချဲ့လျက် ဘုရားအမ ဒေါ်တင့်တင့် (မောင်) ငွေတိုက်စိုး ဦးမောင် + ဒေါ်ရီ မိသားစုတို့က အာရုံခံ တန်ဆောင်းကြီးကို တိုးချဲ့ဆောက်လုပ်လျက် ၁၂၈၆-ခုနှစ် ပြာသိုလပြည့်ကျော် ၄ ရက်နေ့၌ လှူ ဒါန်းပူဇော်ခဲ့လေသည်။
၁၃၀၄-၀၅-၀၆-၀၇ ခုနှစ်များ၌ ဒုတိယ ကမ္ဘာစစ်ဖြစ်ရာ ၎င်း ဂန္ဓကုဋီကျောင်းတော်ကြီးနှင့် တစ်ပါတည်း ဆောက်လုပ်ခဲ့သော အာရုံခံတန်ဆောင်းတော်ကြီးမှာ ဗုံးဒဏ်ကြောင့် ပျက်စီးသွားခဲ့သဖြင့် ၁၃၁၀- ပြည့်နှစ်မှ စ၍ သိမ်ဦးဆရာတော် ဦးစီးလျက် မြို့ရွာကုသိုလ်ရှင်တို့နှင့် ပြုပြင်လာရာ ၁၃၂၄-ခုနှစ်တွင် ကျပ်ငွေ တစ်သိန်းငါးသောင်း ကျော်ခန့်တန်သော အာရုံခံ တန်ဆောင်းတော်ကြီးနှင့် နတ်လမ်းစောင်းတန်း, မုခ်ဦး စသော သာသနိက အဆောက်အဦများပါ ပြီးစီးအောင်မြင် ခဲ့ပေသည်။
ဤ မြို့လယ် တန်ခိုးကြီး ဘုရားသည် ဂေါပက လူကြီးများ၏ အားထုတ်မှုကြောင့် ဘုရားပိုင် ဈေးခန်းများ, ဇရပ်, တန်ဆောင်း, ဂူ, ကျောင်း ပြာသာဒ် အရပ်ရပ်သော သာသနိက အဆောက်အအုံများ ပြီးပြည့်စုံနေသည့်အပြင် ယခုတစ်ဖန် မုခ်ဦးတန်ဆောင်းသစ်ကြီးပါ ခဝတနှင့် မဝတတို့ ဦးဆောင်ကာ ဘက်စုံ တည်ဆောက် ပြုပြင်မွမ်းမံ၍ ပြီးစီးသွားပြီးဖြစ်ရာ ယခုအခါ အဓိဋ္ဌာန်ဝင် ပုတီးစိတ် သူတော်စင်များ၊ ဘုရားဖူး ပရိသတ်များဖြင့် နေ့ည မပြတ် စည်ကားနေသည်ကို တွေ့မြင်ရပေသည်။
သိမ်ဦးဆရာတော်ဘုရားကြီးသည် ၁၃၂၅-ခုနှစ် တန်ဆောင်မုန်းလပြည့်ကျော် ၆ ရက် ဗုဒ္ဓဟူးနေ့မှစ၍ အများကောင်းမှု ဖြင့် ကျပ်ငွေ ရှစ်သောင်းကျော်တန် ရန်အောင်မြင် ဓမ္မာရုံကြီးကို ဘုရား ကျောင်းဆောင် ပြာသာဒ်တော်ကြီးပါ ခန့်ငြားထယ်ဝါစွာ ဆောက်လုပ်ပြီးစီး ခဲ့ပါသတည်း။
ယခုအခါ ရွှေပေါ်ကျွန်း ဆရာတော် ဦးဆောင်လျက် ဘုရားဉာဏ်တော် တိုးမြှင့်ပူဇော်ရန် ဆောင်ရွက်နေပေသည်။

(ယခုအချိန်နှင့် စာအုပ်ထုပ်ဝေချိန် များစွာပြောင်းလဲမှုတွေ ရှိနေမည်ဖြစ်ပါသည်။)

Yamethin gallery post မှ ဓာတ်ပုံတစ်ပုံအား အသုံးပြုထားပါသည်။