•••မြို့တွင်းရွှေကူဘုရားသမိုင်း•••
ဘိုးတော်မင်းတြားကြီးသည် မြန်မာသက္ကရာဇ် ၁၁၄၅-ခုနှစ် နတ်တော်လဆန်း ၈ ရက်နေ့တွင် ဘုရင်သီရိဓမ္မာသောကမင်းကြီးကို အားကျ၍ မြန်မာနိုင်ငံအတွင်းရှိမြို့ပေါင်း ၂၃၀ မြို့တို့၌ ရွှေဂူစေတီတော်ပေါင်း (တစ်ဆူကျစီ = ၂၃၀) တို့ကို တစ်ပြိုင်နက် တည်ထားပူဇော်စေသည်။ ထိုစေတီတို့တွင် ဤ ရမည်းသင်းမြို့တွင်း ရွှေကူဘုရားသည်လည်း တစ်ဆူအပါအဝင် ဖြစ်လေသည်။
ဘိုးတော်ဘုရား (ခ) ပဒုံမင်းတြားသည် သက္ကရာဇ် ၁၁၄၅-ခုနှစ်တွင် ပြည်လုံးအနှံ့ မြို့ရပ်တို့၌ ရွှေကူဘုရား အဆူပေါင်း ၂၃၀ တည်ထားစေရာတွင် သူ၏ အချစ်တော် သမီးထွေး (ဧးချင်းဘွဲ့ခံ) ရမည်းသင်းမြို့စား မင်းသမီး သီရိမလ္လာစန္ဒာဝတီ ကို ဘုရားဒါယကာမ ဖြစ်စေလို၍ ရမည်းသင်းမြို့တွင် ရွှေကူဘုရားတည်ထားရန် အလို့ငှာ အုတ်၊ အင်္ဂတေ၊ အဖိုးကံကြွေးလက်ခ ငွေတော်များနှင့် ဌာပနာသွင်းရန် ဓာတ်တော်၊ မွေတော်၊ ရွှေကြုပ် ငွေကြုပ်၊ ရွှေရုပ်ထု ငွေရုပ်ထု၊ လိုဏ်ဂူသွင်းရန် ကျောက်ဆင်းတု ကုသိုလ်တော်များ ပေးအပ်လိုက်၍ ရမည်းသင်းမြို့ဝန် သီဟပတေ့ (ငယ်မည်- ဦးမှုန်) အား သမီးတော်၏ ကိုယ်စား ကြီးကြပ်လျက် ဘုရားတည်ရန် တာဝန်ပေးအပ်လိုက်လေသည်။
ထိုနှစ် နတ်တော်လဆန်း ၈ ရက်နေ့တွင် လေးဘက်မုခ်လှိုင်ဖြင့် ရွှေကူဘုရား တည်ထားပူဇော် ကြလေသည်။ မင်းသမီးဘုရားကြီး၏ အရှေ့ဘက် (မြို့ရိုးနား) ကပ်လျက် တည်ထားခြင်း ဖြစ်လေသည်ဟု ကုန်းဘောင်ဆက် ရာဇဝင်တော်ကြီး (၅၆၇)၌ ဖော်ပြပါရှိသည်။
၁၂၀၀-ပြည့်နှစ် မြေငလျင်ခသည့် ဒဏ်ကြောင့် ဘုရားကြီး ပြိုကျ ပျက်စီးခဲ့ရာ ၁၂၀၄- ခုနှစ်တွင် မဟာမင်းကျော်မင်းခေါင် အမည်နှင့် ရမည်းသင်းမြို့ဝန် ခန့်အပ်ခြင်း ခံရသော ဗိုလ်ဟောင်း ငရွှေစို (ငယ်နာမည်-ဦးရှမ်း) ဝန်ကတော် ဒေါ်မှူး တို့က ၁၂၁၁-ခုနှစ်၌ ပထမအကြိမ် မျို၍ ထပ်မံတည်ထား ပူဇော်ခဲ့ကြသည်။
၁၂၄၀-ပြည့်နှစ်တွင် မြေငလျင်ကြီး လှုပ်၍ ပြိုကျ ပျက်စီးပြန်သဖြင့် မြို့အုပ်ကြီး ဦးကြယ် မင်းကတော် ဒေါ်မမကြီး တို့က ဒုတိယအကြိမ် ပြုပြင်တည်ထားပြီးနောက် ရသေ့ကြီးဦးခန္တီက ၁၂၈၈-ခုနှစ်တွင် တတိယအကြိမ် သံငြမ်း ဒေါက်ကြီးများဖြင့် ထပ်မံပြုပြင်တည်လုပ်၍ ရွှေထီးတော် တင်လှူ ပူဇော်ခဲ့ပါသည်။
မူလတည်ထားစဉ်က လေးဘက်မုဒ်လှိုဏ်ပါရှိသော ရွှေဂူစေတီတော် ဖြစ်သော်လည်း ထပ်မံပြုပြင်ရာတွင် မုဒ်လှိုဏ်ဂူမပါတော့ဘဲ ရိုးရိုးမြေပေါက်စေတီတော်သာ ဖြစ်လာခဲ့ပေသည်။
ရွှေကူတောရ ဆရာတော် ဦးပညာ၏ ရွှေကူဂိုဏ်းကြီး ပြန့်ပွားလာချိန်တွင် ရမည်းသင်းမြို့ ရွှေကူကျောင်းကန် ဘုရားတို့ (ရွှေကူရွာပါ) ဖြစ်ပေါ်လာသောအခါ မြို့အပြင်ဘက်မှာ ရွှေကူဘုရား ရှိလာသည်မှ အစပြု၍ ဤရွှေကူ ဘုရားကြီးကို မြို့တွင်းရွှေကူဘုရားကြီးဟု ခေါ်တွင်ကြလေသည်။